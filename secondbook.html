<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>Document</title>
    <link rel="stylesheet" href="./style3.css" />
  </head>
  <body>
    <section>
      <header><a class="head-text" href="./index.html">Orqaga</a></header>
      <div class="container">
        <h3 class="text__title">
          Dunyoning ishlari asaridan Gilam paypoq hikoyasi
        </h3>
        <p class="text__subtitle">
          Har yili dam olishga borganimda onamga gilam paypoq olib kelaman.
          Kavkaz tomonda koʻp boʻladi. Juba deyishadi, jurabi deyishadi. Oyim
          xuddi noyob narsaga ega boʻlgandek, uzundan-uzoq duo qiladi. Shundoq
          mehribon oʻgʻli borligini aytib qoʻshnilarga maqtanadi. Uning oyogʻi
          kasal. Salqin tushishi bilan shishib ketadi, ogʻriydi.
          Qoʻni-qoʻshnilar ahvol soʻrasa, ularniyam, oʻziniyam yupatadi. – Ha,
          endi keksalik-da, oʻrgilay. Lekin onamning oyoq ogʻrigʻi faqat
          keksalikdan emas. Buni boshqalar bilmasa ham, men bilaman. Yaxshi
          bilaman. Bolaligimda koʻp kasal boʻlardim: qizamiq, koʻkyoʻtal,
          bezgak… Shuning uchun oshxonadagi mixda koʻk qargʻaning patidan
          tortib, gultojixoʻrozgacha iligʻlik turardi… Ayniqsa, tomoq ogʻrigʻi
          yomon qiynaydi. Oyogʻim zaxga tegishi bilan tomogʻim ogʻrishga
          tushadi. Oyoq bilan tomoqning nima aloqasi borligini haliyam
          tushunolmayman. Oʻshanda necha yoshligim esimda yoʻq. Biroq juda
          kichkina edim. Bir kuni akalarim bilan yaxmalak oʻynab terlab ketdim.
          Terlab turib muz yedim. Kechqurun isitma koʻtarildi. Quv-quv
          yoʻtalaman. Oyim tomogʻimni achchiqtosh bilan chayib koʻrdi, boʻlmadi,
          turshak qaynatib suvini ichirdi, boʻlmadi… Oxiri tomogʻim xippa
          boʻgʻilib qoldi. Ogʻriqni sezmaymanu nafas olishga qiynalaman.
          Hushimdan keta boshlaganimni es-es bilaman. Qulogʻim ostida onamning
          chirqillab yigʻlagani, hadeb bir gapni qaytarayotgani eshitiladi: –
          Voy, endi nima qilaman! Voy, bolam oʻlib qoladi! Keyin meni
          shosha-pisha koʻrpachaga oʻradi. Bir mahal onamning qoʻlida
          ketayotganim esimda bor. Gupillatib qor yogʻayotganini his etib
          turardimu, biroq yuzimga qor tushmas edi. Onamning issiq nafasi urilib
          turar, u sirgʻanib-sirgʻanib borar, ogʻir hansirar edi. Xira chiroq
          miltirab turgan allaqanday uyga kirdik. Koʻz oʻngim yana
          qorongʻilashib ketdi. Oyim hamon chirqillaydi. – Oʻlib qoladi!
          Bolaginam oʻlib qoladi! – Vahima qilmang, poshsha, dardni bergan Xudo,
          davosiniyam beradi. Bu Hoji buvining ovozi ekanini gʻira-shira idrok
          etdim. Hoji buvi boshimni tizzasiga qoʻyib chalqancha qilib yotqizdi.
          Doka oʻralgan barmogʻini ogʻzimga tiqdi. Koʻnglim agʻdarilib,
          tipirchilagancha yigʻlar, ammo Hoji buvining qoʻlidan chiqib
          ketolmasdim. U tomogʻimga nimadir qildi. Dod solib qoʻlini tishlab
          oldim. Qiziq, birpasdan keyin ahvolim yengillashdi. Koʻzimni ochsam,
          Hoji buvi jilmayib turibdi. – Nega tishlaysan, kuchukvoy? – dedi
          boshimni silab. Keyin tepamga oyim engashdi. U hamon hansirar,
          sochlari toʻzgʻib ketgan, yuzi jiqqa hoʻl edi. Birpasdan keyin
          qaddimni rostlab, tanchaga oyogʻimni tiqib oʻtirdim. Hoji buvi
          allaqanday taxir suyuqlik ichirdi. Keyin oyimga qaradi-yu, birdan
          xitob qildi. – Voy poshsha-a-a! Nima qilib qoʻydingiz, tamom
          boʻpsiz-ku! Oyim talmovsirab, goh menga, goh Hoji buviga qarar edi. –
          Oyogʻingizdan ayrilibsiz-ku! – dedi Hoji buvi boshini chayqab. – Shu
          ahvolda qandoq keldingiz? Kavshandozda turgan oyimning kalishini endi
          koʻrdim. Kalishning ichi qorga toʻla edi. – Sarpoychan
          kelaverdingizmi?! – dedi Hoji buvi hamon oʻsha vahimali ohangda. –
          Endi nima qilasiz? Qargʻaning miyasini chaqib surmasangiz, choʻloq
          boʻlib qolasiz. Oyim tanchadan oyogʻini chiqardi. Ikkala oyogʻi
          qip-qizil goʻsht boʻlib ketgan edi. – Sovuq yegani yoʻq, – dedi sekin.
          – Qaytaga isib ketdi. Qorda oʻzi isib ketarkan. Hoji buvi uning
          oyogʻini uqalab koʻrdi. – Sezyapsizmi? – Nimani? – dedi oyim oyogʻiga
          emas, menga qarab. – Qoʻlimni sezyapsizmi? Oyim indamay bosh
          chayqadi-da, piqillab yigʻlab yubordi. … Ertasiga u yotib qoldi. Uzoq
          yotdi. Dadam bir joydan qargʻa otib keldi. Hoji buvi qoʻlidan
          kelgancha dori-darmon qildi… Keyin oyim tuzaldi. Biroq salqin tushishi
          bilan oyoqlari shishib, azob beradigan boʻlib qoldi… Har yili dam
          olishga borganimda onamga gilam paypoq olib kelardim. U xuddi noyob
          narsaga ega boʻlgandek, uzoq duo qiladi, birpasda hamma qoʻshnilarga
          koʻz-koʻz qilib chiqadi, shundoq “mehribon” oʻgʻli borligini aytib
          maqtanadi. Shunda qor gupillab yogʻib turgan mudhish kecha, onamning
          qip-qizil goʻshtga aylanib ketgan oyoqlari koʻz oʻngimga kela-di-yu,
          indamay chiqib ketaman.
          <br />
          <br />
          Oʻtkir HOSHIMOV
        </p>
      </div>
    </section>
  </body>
</html>
