<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>Document</title>
    <link rel="stylesheet" href="./style5.css" />
  </head>
  <body>
    <section>
      <header><a class="head-text" href="./index.html">Orqaga</a></header>
      <div class="container">
        <h2 class="text__title">O‘TKIR HOSHIMOV. O‘ZBEKLAR (HIKOYA)</h2>
        <p class="text__subtitle">
          Mahallada qaysi kampirni uyidan topolmasangiz, to‘ppa-to‘g‘ri
          Otinoyinikiga boravering! Otinoyining hovlisi past ko‘chaning etagida.
          Uyi ham boshqalarnikidan ajralib turadi. Ikkita derazali pastak uy.
          Boshqalarning derazasi oldida gilos bo‘lsa, Otinoyinikida ikki tup tut
          bor. Boshqalarning tomi tunuka bo‘lsa, Otinoyining tomi shifer.
          Hammaning tomida televizor antennasi bor, Otinoyinikida yo‘q. Ammo
          uning uyi hamisha hammanikidan gavjum bo‘ladi. Doimo ochiq turadigan
          pastak darvozadan kirishingiz bilan eng avval dimog‘ingizga gup etib
          rayhon isi uriladi. Keyin bir mahalla xotinning gangur-gungur
          suhbatini, bolalarning qiy-chuvini eshitasiz. Mashina sig‘maydigan
          (unga mashinaning nimayam keragi bor) tor yo‘lakdan o‘tib, qutidekkina
          shinam hovliga kirasiz. Ariq tortib ekilgan rayhonlar belga uradi. Osh
          rayhon, sada rayhon, oq rayhon, qora rayhon. Hovli etagida, eski
          bostirma oldida bir tup o‘rik bor. Dovuchcha tukkanidan boshlab
          turshak bo‘lguncha mahallaning qora-qura bolalari shoxdan-shoxga
          tarmashadi. Otinoyi o‘rikni qizg‘anganidan emas, bolalarga
          achinganidan chirqillaydi: «Hoy, uyingga bug‘doy to‘lgur takalar,
          tush, yiqilib ketasan!» «Takalar» parvo qilmaydi. Biladiki,
          Otinoyining tuti ham, o‘rik ham ularniki! Umuman, bu hovli hammaniki.
          Erta ko‘klamda sumalak shu yerda bo‘ladi. Ismaloq somsa, yalpiz somsa
          Otinoyining bostirmasidagi tandirda yopiladi. Keyin tut pishadi.
          Ketidan o‘rik. Mahalladagi xotinoshi bormi, challarmi, beshik to‘yi
          bormi, quda chaqiriqmi — hammasining maslahati shu yerda pishadi.
          Qancha non yopiladi, qancha guruch damlanadi. Qudalarga
          «to‘qqiz-to‘qqiz»da nimalar tortish kerak... To‘g‘ri, u otinlikdan
          ko‘ra ko‘proq xodimlik qilgan. Ammo uni xodim xola emas, Otinoyi
          deyishadi. Qolaversa, hozir dasturxonchilikni tashlagan. Uch yil
          bo‘ldi. Keksayib, kuchi yetmay qoldi. Lekin haliyam Otinoyi deyishadi.
          Yozda o‘rik tagidagi eski so‘ri, qishda «chiylampa» suvoq qilingan
          pastak shiftli, tokchalariga barkashlar, chegalangan qadimiy «gardim»
          laganlar terib qo‘yilgan uy hamisha gavjum bo‘ladi. Hozir yoz. Dumbul
          bo‘lgan o‘rik shoxida odatdagidek qo‘shni bolalar kir maykasining
          qo‘yniga o‘rik to‘ldiryapti. Bittasini og‘ziga tashlaydi, bittasini
          qo‘yniga soladi. (Har ehtimolga qarshi.) Otinoyi pastak shiftli uyida
          og‘zi ochilgan eski sandiq oldida cho‘kkalab o‘tiribdi. Uyni kuyadori
          hidi tutib ketgan. O’rtadagi xontaxta atrofida Inoy garangning xotini
          Bahri xola, zavodda ishlaydigan «giroy» Ahmadning onasi Muattar xola,
          «Kelinposhsha» o‘tirishibdi. Otinoyi sandiqdan birma-bir
          o‘limliklarini olib «ko‘z-ko‘z» qilyapti. - Mana bu — kafanlik, -
          deydi u bejirim qilib o‘ralgan dokani ko‘rsatib. Muattar xola dokaning
          bir uchini chimchilab ko‘radi. - Yaxshi, misqoli doka ekan. -
          Iskandarim ataylab Maskovdan obkelgan. - Otinoyi kerilib qaddini
          rostlaydi. - Mana buni yirtishga berasila. - U tag‘in bir tugunni
          ochadi. - Ammo-lekin ro‘mollardan sal ko‘nglim to‘lmay turibdi.
          Hammasi bir xil bo‘lgani yaxshi. Mana, o‘ttiztasi ko‘k, yigirmatasi
          moshrang. Mayli, Iskandarimga aytaman, obkelib beradi. - Qo‘ying,
          ovsin poshsha, hali ko‘p yurasiz, - deydi Bahri xola ming‘irlab. U
          ming‘irlamasdan gapirolmaydi. Dimog‘i shunaqa bechoraning. Ayniqsa
          «p»ni aytolmaydi, «m» deydi. Sal g‘iybatchiroq-ku, ammo yaxshi xotin,
          ko‘ngli bo‘sh. Qo‘shnining mushugi tug‘sayam, «joni og‘rigandir», deb
          yig‘laydi. U ro‘molining uchini mijjasiga bosib xo‘rsindi. - Qarab
          turing, hali qo‘sha-qo‘sha nevaralar ko‘rasiz, to‘ylar qilasiz, ovsin
          moshsha! — U «poshsha» deganda ovozi «moshsha» bo‘lib chiqadi. -
          Aytganingiz kelsin. - Otinoyi ma’yus jilmayadi. «O’limligini» tartib
          bilan yana sandiqqa joylaydi. - Xudo Iskandarimgayam qo‘chqordek
          o‘g‘illar bersa ajabmas. Kechayam kelib ketdi, bolam boyaqish. -
          Otinoyi sandiqni qaytadan titkilaydi. - Mana, - deydi ikki lo‘ppi
          yaltiroq qog‘ozli sovunni olib. — Polcha degan joydan mozor bosib
          kelgan. Iskandarim obkeldi. U sovunning bittasini Bahri xolaga,
          bittasini Muattar xolaga beradi. - Voy, munchayam yaxshi! - Muattar
          xola «polskiy» sovunni huzur qilib hidlaydi. Bahri xola ham
          hidlayotganida Muattar xoladan dashnom eshitadi. - Is bilmaysiz-ku,
          hidlab nimaning farqiga bordin-giz... - O’g‘limni duo qilinglar, -
          deydi Otinoyi astoydil yalinib. - O’zidan ko‘paysin, denglar, yaxshi
          farzandlar bersin, denglar. Boyadan beri indamay o‘tirgan
          «Kelinposhsha» jilmayadi. - Menga-chi, Otinoyi? Mozor bosib kelgan
          «Polcha» sovundan menga bermaysizmi! - Siz sovunni nima qilasiz,
          Kelinposhsha, o‘zingiz oydaysiz. Undan ko‘ra borib choy damlab keling.
          «Kelinposhsha» - Otinoyining devor -darmiyon qo‘shnisi. O’rtadan
          tuynuk ochib qo‘yishgan. Eri provodnik. Mahalladagi yosh-yalanglar uni
          Kelinoyi deb chaqirishadi. Otinoyi uchun u «Kelinposhsha». Yaxshi
          juvon, bechora. Sakkizta bolasi bor. Eng kichkinasi endi yo‘lga kirdi.
          «Kelinposhsha» shu ko‘klam tag‘in boshqorong‘i bo‘ldi: dovuchchaga.
          Hovuch-hovuch dovuchcha yeb esi ketdi boyaqishni. Kelinposhsha «dik»
          etib o‘rnidan turadi. Otinoyi ketidan tayinlab qoladi: - Iskandarim
          obkegan choydan damlang, bolam. Dutor chalib turganidan.
          «Kelinposhsha» bir zumda choy damlab keladi. - «Polcha» sovunni
          to‘yana qilasiz, Otinoyi, - deydi kulib. - Aqining to‘yiga! Aqida
          «Kelinposhsha»ning to‘ng‘ich qizi. Hamshira bo‘lib ishlaydi. Yaqinda
          uzatishmoqchi. Yangiyo‘llik paxta brigadiriga fotiha qilishgan. -
          To‘yana sizdan aylansin! — Otinoyi ham kulimsiraydi. - Aqi qizimning
          to‘yi bo‘ladi-yu, men qarab turarmidim. Sovun nima bo‘pti, hali
          Iskandarimga aytsam, gilam olib beradi. Iskandar - Otinoyining yolg‘iz
          o‘g‘li. Katta joyda ishlaydi. Oq mashinada yuradi. Markazda to‘rt
          xonali uyi bor. Otinoyining aytishicha, vannasi chinnidan emish.
          Iskandar yaxshi bola. Domga olib ketaman, deb uvvalo yalinsayam,
          Otinoyi ko‘nmaydi: hovlisiga o‘rganib qolgan. Otinoyining bittayu
          bitta orzusi bor. Shu - Iskandarining aqalli bittagina bolasini
          bag‘riga bossa, oyoq-qo‘lini bemalol uzatib ketardi. - Mayli, to‘y
          bo‘lsin, - deydi u negadir xo‘rsinib. -Endi... Tirik jon-da,
          o‘rgilaylar. Vaqti qazoim yetsa, bolam bechora yugurgilab qolmasin,
          deyman-da, ishi og‘ir, lak-lak odamga xo‘jayin bo‘lish osonmi? * * *
          Iskandar Vahobovich «vertushka» go‘shagini joyiga qo‘ydi-yu, ichidan
          xo‘rsiniq keldi. Ministr o‘rinbosari telefonda yigirma minut
          «qovurdi». Yubiley ob’ekti o‘lda-jo‘lda bo‘lib yotgani uchun Iskandar
          Vahobovich boshchilik qilayotgan trest aybdor emish. Iskandar
          Vahobovich yotig‘i bilan tushuntirmoq-chi edi, zamministr, «bahona
          izlamang», deb jerkib berdi. U sirqillab ketayotgan chakkalarini kafti
          orasiga olib bir zum ko‘zlarini yarim yumgancha stol qirrasiga tikilib
          o‘tirdi. «Har kuni bir g‘alva!» Eshik g‘iyqillab ochildi. Iskandar
          Vahobovich ostonada turgan do‘mboq kotibaga «ha, tag‘in nima gap!»
          degandek zardali qaradi. - Shahar telefonida so‘rashyapti, — dedi
          kotiba hurkibroq. - Kim? Kotiba quyuq bo‘yalgan kipriklarini
          pirpiratdi. - Tanishiman, deydi. «Padariga la’nat tanishlarniyam,
          notanishlarniyam! Qaysi birining ishi tushsa, darrov «tanish» bo‘lib
          qoladi». U olcharang telefon go‘shagini shaxt bilan ko‘tardi. - Ha!
          Shu zahotiyoq shang‘illagan ovoz qulog‘ini teshib yuboray dedi. -
          Iskandarmisan? «Qanaqa savodsiz bu! Baqiradi, sansiraydi!» - Kim o‘zi
          bu? - dedi Iskandar Vahobovich qoni qaynab. Javob o‘rniga yana savol
          eshitdi. - Iskandarmisan? - Ha? O’zingiz kimsiz? Go‘shak yana
          shang‘illadi: - Xolmatman! Qo‘shning... Iskandar Vahobovich beixtiyor
          qo‘shnilarini bir-bir eslab ko‘rdi, Xolmat degan qo‘shnisi yo‘q. Jinni
          bo‘lganmi bu odamlar?! - Qiladigan ishingiz bo‘lmasa, telefonni joyiga
          qo‘ying! Shunday deb endi go‘shakni uloqgirmoqchi edi, boyagi ovoz
          yana shang‘illadi: - Otinoyimning ahvoli og‘ir! Iskandar Vahobovich
          esankirab qoldi. Axir Otinoyi... o‘zining onasi-ku! Bo‘ldi-bo‘ldi!
          Xolmat aka ularning devor-darmiyon qo‘shnisi. Provodnik! - Nima
          bo‘ldi?! -dedi birdan yuragiga g‘ulg‘ula tushib. -Oyimga nima bo‘ldi?
          - Ahvoli og‘ir. - Shoshmang, hozir «skoriy» chaqiraman. - «Skoriy»ni
          nima qilasan? — Xolmat aka tag‘in baqir-di: - O’zing kel, tezroq!
          Telefon uzilib, «tut-tut-tut» degan qisqa tovush eshitila boshladi.
          Iskandar Vahobovichning ichida bir nima uzilib ketgandek bo‘ldi.
          Nahotki onasi... U yugurib qabulxonaga chiqdi. Mashinka
          chiqillatayotgan kotibaga buyurdi: - Dilya! Tezroq mashina chaqiring!
          Pod’ezdga! ...Oq «Volga» gavjum ko‘chalardan shiddat bilan uchib
          borar, Iskandar Vahobovich orqa o‘rindiqda o‘tirgancha yuragi
          gursillab bir savolni xayolan qaytarardi. «Nahotki!» Mashina
          chorrahalarda hadeb to‘xtar, u xayoliga kelgan dahshatli o‘yni
          haydashga, «toblari qochgandir-da», deb o‘zini yupatishga urinar, ammo
          o‘sha zahoti boyagi shafqatsiz savol yana vujudini teshib o‘tar edi.
          «Nahotki!» Mashina choyxo‘rlar chaqchaqlashib o‘tirgan guzar oldidan
          o‘tayotganida u bir qadar taskin topgandek bo‘ldi. «Xayriyat, tinchlik
          ekan». U biladi. Xudo ko‘rsatmasin, biron korhol bo‘lsa, choyxonada
          odam qolarmidi? Ammo mashina past ko‘cha-ga kirishi bilanoq yuragi
          muzlab ketdi. Ana, o‘sha shifer tomli pastak uy, ana ikki tup tut,
          rangi unniqib ketgan taxta darvoza. Darvoza oldida besh-olti erkak
          to‘dalashib turishibdi. Allaqanday ayol tut tagini supuryapti.
          «Nahotki!» Bu savol uning miyasiga so‘nggi bor chaqmoqday urildi-yu,
          majolsiz oyoqlarini arang sudrab, mashinadan tushdi. Shu ondayoq
          Xolmat aka yugurib kelib, uni quchoqladi. - Onamizdan ayrilib
          qoldik-ku, ukam! - U Iskandar Vahobovichni bag‘riga bosgancha birdan
          o‘krab yig‘lab yubordi.— Ayrilib qoldik! Iskandar Vahobovichning ko‘z
          o‘ngi qorong‘ilashib ketdi. U karaxt bo‘lib qolgan, Xolmat akaning
          yelkasi muttasil silkinayotganini, mo‘ylovi o‘zining yuziga tegib
          g‘ashini kel-tirayotganini sezib turar, ammo boshqa narsani idrok
          etolmas, xayolida faqat bir fikr charx urardi. «Oyim!» «Oyim!» U
          amallab Xolmat akaning quchog‘idan chiqdi-da, gandiraklagudek bo‘lib
          uy tomon yo‘naldi. Darvoza oldida turgan kishilar negadir unga tik
          qaramas, biri boshini xam qilib turar, biri yuzini o‘girganga
          o‘xshardi. Biroq hozir u bunga e’tibor beradigan ahvolda emasdi.
          Chayqalib-chayqalib g‘ishtin zinalardan chiqdi-yu, salqin dahlizdan
          o‘tib, uyga otilib kirdi. Qandaydir ayollar (Iskandar qaramadi) unga
          yo‘l bo‘shatishdi. Iskandar yaltiroq qubbalari zanglab ketgan sim
          karavotda yotgan onasini ko‘rdi. Ustiga oq choyshab yopib qo‘yilgan.
          Onasi qandaydir osoyishta yotar, xuddi uxlayotganga o‘xshardi.
          Iskandar hozir «Oyi!» deb chaqirsa, uyg‘onib ketadigandek. U shunday
          qildi. Karavot oldiga, namatga tiz cho‘kkancha iltijo qildi: — Oyi!
          Oyi-i! Yo‘q, onasi ko‘zini ochmadi. Shunda u choyshabni ochib
          tashladi-yu, onasining qo‘lini, yillar zahmatidan barmoklari
          qing‘ir-qiyshiq bo‘lib ketgan qo‘lini changallab o‘pdi. Qiziq,
          onasining qo‘li muzdek edi! - Oyi! Oyijo-on! - dedi hayqirib. Keyingi
          so‘zlar bo‘g‘zidan yig‘i aralash otilib chiqdi.- Oyi-i! U ko‘z
          yoshlaridan ho‘l bo‘lib ketgan lablari bilan onasining qo‘llarini o‘pa
          boshladi. Keyin nima uchundir ikki qo‘llab namat to‘shalgan yerni
          mushtladi. - Nega! Oyi, ayting, nega? U esdan og‘ib qolganga o‘xshar,
          hadeb yerni mushtlar, ammo bu xitob onasiga qaratilganmi, o‘zigami,
          aqli yetmas edi. U cho‘kkalagan ko‘yi tag‘in onasining qo‘llariga
          yopishdi. Muzdek, dag‘al qo‘lni yuziga bosib, o‘krab yubordi. ...Bu
          qo‘llar uning boshini silagan, ko‘p silagan. Ko‘ngli o‘ksiganida,
          betob bo‘lganida, ilk bor maktabga borganida, maktabni oltin medal
          bilan bitirganida... Institutga kir-ganida, bitirganida... Nihoyat...
          uylanganida... Bu qo‘llar uning boshini ko‘p silagan. O’zichi, o‘zi
          onasining boshini silaganmi? Biron marta, aqalli biron marta
          silaganmi?! Yuragining tub-tubidan otilib chiqqan bu savol a’zoyi
          badanini o‘rtab yubordi. — Oyi-i-i-i! - dedi ingrab. Bu qo‘llar uni
          yo‘rgaklagan, unga ko‘krak tutgan, shamollaganida badaniga qo‘y yog‘i
          surgan. Bu qo‘llar sigir soqqan, tappi qilgan, kir yuvgan, ovqat
          pishirgan, non yopgan... Non! Onasining nazarida nondan tabarruk narsa
          yo‘q edi. Qo‘ni-qo‘shnilarning go‘dak bolasi yo‘lga kirsa oyog‘i
          orasidan kulcha yumalatib, boshqa bolalarga obqochtirardi. Nikoh
          to‘yidan avval ikki yoshning pok turmushidan nishona bo‘lsin deb non
          ushatardi. Bostirmadagi tandirda kunora non yopardi. Zog‘orami, arpa
          nonmi, ishqilib, non-da! Tandir yonida o‘ralashib yurgan Iskandarga
          eng avval pishgan nonni yuziga suv sepib uzib berardi... U yosh to‘la
          ko‘zlari bilan beixtiyor karavot ustiga, shift tomonga tikildi. Ana,
          ana o‘sha non! «Chiylampa» qilib suvalgan shift ostida, devordagi
          mixga ilig‘liq turibdi. Bir cheti tishlangan. Ana, o‘sha tish izlari.
          Bu — dadasi tishlagan non. Qip-qizil... U onasining nonni arta-arta
          joyiga ilib qo‘yganini ko‘rgan. Mixdan hadeb olib qo‘yilavergani uchun
          teshigi kengayib ketgan. Ammo non hamon turibdi. Mog‘or bosmagan,
          qip-qizil... Bir mahal u kimdir ohista turtganini idrok etib, yelkasi
          osha burilib qaradi. Tanidi: Bahri xola. Ko‘k ro‘mol tang‘ib, ko‘k
          ko‘ylak kiyib olibdi. Yig‘layverib, shishib ketibdi. — Bandalikda,
          bolam, - dedi u ming‘irlab. — Olloning irodasi, jon bolam! Yuvg‘uvchi
          keldi... - Shunday dedi-yu, hiqillab yig‘lagancha ko‘k ro‘molini
          yuziga bosdi. Iskandar chiqib ketishi kerakligini tushundi. Ostonaga
          borganida to‘xtab qoldi. Onasiga termildi. Onasi qubbalari zanglab
          ketgan sim karavotda yotar, go‘yo uxlayotgandek, hozir o‘rnidan turib,
          uni bag‘riga bosadigandek, ikki kafti bilan ikki yuzidan ushlab,
          peshonasidan o‘padigandek edi. U doim shunday qilardi. Shu uyda, shu
          karavotda onasi uni bag‘riga bosib uxlatgan. Ertalab peshonasini silab
          uyg‘otgan. ...Esida, o‘shanda Iskandar birinchi sinfda o‘qirdi. O’rik
          gullagan kun edi. Maktabdan isitmalab keldi. Onasi ming zo‘rlamasin,
          bir piyola choy ichdi-yu, xuddi mana shu karavotga cho‘zil-di. Uyda
          xotinlar ko‘p edi. U isitma aralash Bahri xolaning dimog‘i bilan
          ming‘irlab aytayotgan gaplarini eshitib yotardi. «Endi, ovsinmoshsha,
          Xudodan ham, bandasidanam qarzingiz qolmadi. Urush bitdi. Kelganlar
          keldi. O’lganlarni joni jannatda bo‘lsin. Yosh umringizni xazon
          qilmang. Bolagayam ota kerak, o‘rgilay. Sizga og‘iz solayotganlar
          tag-zoti ko‘rgan odamlar...» Iskandar onasining javobini eshitmadi.
          Uxlab qoldi-mi, hushidan ketdimi, o‘zi bilmasdi. Umuman, bu gaplarning
          ma’nosini tushunmasdi. Faqat ertasiga onasi kuyib-yonib aytgan so‘zlar
          qulog‘iga o‘rnashib qoldi. «Ikkinchi unaqa gaplarni gapirmanglar!
          Xudoni qahri keldi. Bolamga qizamiq toshib ketdi. Dadasi omon bo‘lsa
          kelar, kelmasa peshonamdan ko‘rdim. Yolg‘iz emasman, shukr, oldimda
          bolam bor...» - Iskandarjon, jon bolam, - Bahri xola uning yelkasiga
          qoqdi. — Chiqa qoling, qoqindiq. Iskandar (u endi Iskandar Vahobovich
          emas, Iskandar, oddiy Iskandar bo‘lib qolgandi, negaki, o‘lim hammani
          baravar qilib qo‘yadi) vazmin qadamlar bilan salqin dahlizga chiqdi.
          Peshayvon ustunidagi mixlarga onasining butun «bisoti» ilib
          qo‘yilibdi: bitta yangi, ikkita eski ko‘ylak, unniqib ketgan baxmal
          nimcha, bir burchi teshilgan jun ro‘mol, hali tikilmagan bir kiyimlik
          shtapel, shol dasturxon... Kavshandozda onasining kavushi turibdi.
          Qiziq, bu kavushni Iskandar uch yil ilgari olib bergan edi. Nega
          yap-yangi turibdi? Xolmat akaning xotini - Kelinoyi yig‘idan qizargan
          ko‘zlari bilan unga termildi. Iskandar kavushga tikilib turganini
          sezdi shekilli, tushuntirdi: - Ayab yurardilar. To‘yga borsalar
          yonboshlariga — ko‘rpachaning tagiga berkitib o‘tirardilar. Iskandarim
          obergan, deb maqtanardilar. Iskandar hamon kavushdan ko‘z uzmasdi.
          Kelinoyining savolini daf’atan yaxshi eshitmadi. - Nima qilaylik,
          mastavami, sho‘rvami? Iskandar hech nimaga tushunmadi. - Nima? - dedi
          garangsib. - Hali-zamon uyni odam bosadi. Issiq ovqat qilish kerak, -
          Kelinoyi kuymanib tushuntirdi. - O’lik chiqqan uyda qozon qaynatib
          bo‘lmaydi. Biznikida qilamiz. So‘ramasam ham bo‘lardi-ku, siz -
          o‘zimiznikisiz, ukam. Iskandarni Kelinoyining savoli emas, o‘zini
          o‘rtayotgan muammo qiynar edi. - Nima bo‘ldi? - dedi ingrab. - Oyim
          soppa-sog‘ edilar-ku! Kelinoyi o‘pkasi to‘lib xo‘rsindi. - Tuppa-tuzuk
          edilar, - dedi burnini tortib. - Ertalab o‘ynab-kulib o‘tirdilar.
          O’limliklarini ko‘rsatdilar. Hazillashdik. Men aytdim: «O’limni
          o‘ylamang. Aqining to‘yi-ni... - Kelinoyi hiqillab qoldi. — Aqidaning
          to‘yini o‘zingiz bosh bo‘lib o‘tkazasiz», dedim. Xo‘p, dedilar. Keyin
          birdan, g‘alati bo‘p ketyapman, dedilar. Karavotga yotqizgan edik...
          Iskandar kavshandozga o‘tirgancha boshini changalladi. Bu qanday gap!
          Bu qandoq adolatsizlik! Nimaga? Tuppa-tuzuk yurgan onasi nimaga
          to‘satdan... Kelinoyi hamon hiqillagan ko‘yq uning boshiga egildi. -
          Sho‘rva qila qolamiz. Ajab, shu topda taom o‘tadimi tomoqdan! Darvoqe,
          onasi sho‘rva pishirishga usta edi. To‘yda, ma’rakada xotinlar uning
          ovqatini maqtashsa quvonib ketardi. Ayniqsa, moxorani ko‘p qilardi. Bu
          taomni Iskandar ham yegan. Ko‘p yegan! Onasi beva qolganidan keyin
          jamoat uni Otinoyi qildi. U maktabda farrosh bo‘lib ishlar, lekin uyda
          ham tinchi yo‘q edi. «Kelin tushdi»ga qovurma chuchvara pishirish
          bormi, «to‘qqiz-to‘qqiz»ga qatlama qilish bormi, nikoh to‘yida
          «tortishmachoq» bo‘ladimi, kuyov-kelinning boshidan sochqi sochishmi,
          kelin salomda quda-qudag‘aylarga salom berishmi - hammasi onasining
          zimmasida edi. U to‘ydan albatta tuguncha olib kelar, tugunchada non,
          monpasi, qovurma chuchvara, keyin... albatta-moxora bo‘lardi. Ba’zan
          yarim kechalari eshik taqillab qolar, Iskandar onasining dik etib
          o‘rnidan turib ketganidan uyg‘onar, zum o‘tmay onasi qaytib kirardi.
          «Jon bolam, Ismat cho‘loq omonatini topshiribdi, bormasam bo‘lmaydi,
          sen qo‘rqmaysan-a, katta yigitsan-ku», deb peshonasidan o‘pib chiqib
          ketar, shu ketgancha ertasiga peshinda qaytib kelar, o‘zicha qur’on
          o‘qir: «Joyi jannatda bo‘lsin», deb yuziga fotiha tortar edi. ...U
          onasi yotgan uyga oqsoqlanib kirib ketayotgan paranjili kampirni
          ko‘rdi-yu, garangsib hovliga tushdi. Dimog‘iga rayhon hidi kirdi.
          Negadir onasining isi kelgandek bo‘ldi. Kelinoyi hovlidagi
          rayhonlardan shosha-pisha yulgancha uyga kirib ketdi. Iskandarning
          xayoliga yarq etib bir fikr urildi: «Gulyaga aytish kerak. Xabari
          yo‘q-ku hali». U endi eshik tomon yo‘nalgan edi, xotiniga ko‘zi
          tushdi. Gulya, qo‘lida oq sumkacha, xuddi to‘yga kelgandek yasanib
          olgan, vodolazka kiygan, qulog‘ida brilliant zirak yaltirab turardi.
          «Qayoqdan eshitibdi bu!» degan xayolga bordi-yu, uning orqasidan sumka
          ko‘tarib kelayotgan shofyori Shavkatni ko‘rib, hammasini tushundi:
          «Shavkat xabar qilgan». — Iskandar aka! — Gulya uning yelkasiga
          boshini qo‘yib quchoqladi.— Bechora oyim! - U bir zum shu alfozda
          turdi-da, negadir teskari qarab kafti bilan yuzini changalladi.
          Shosha-pisha oq sumkachasidan ro‘molcha olib ko‘ziga bosdi. «Sen
          aybdorsan! - deb o‘yladi Iskandar vujudi titrab. -Hammasiga sen -
          qanjiq aybdorsan!» U xotinidan chirillatib yuzini o‘girdi-da,
          burchakda, o‘rik ostida turgan so‘riga borib o‘tirdi. Shu ondayoq
          shafqatsiz bir savol a’zoyi badanini sirqiratib yubordi. «O’zing-chi,
          o‘zing!» Uning uylanishi qiziq bo‘ldi. Qurilish fakultetida Iskandar
          Vahobovning oldiga tushadigan talaba yo‘q edi. A’lochi, jamoatchi...
          To‘rtinchi kursda o‘qiyotganida SNOda «Grajdan qurilishini mahalliy
          sharoitga moslash» degan mavzuda ma’ruza qildi. U shu qadar dadil
          fikrlarni o‘rtaga tashladi-ki, muhokama janjalga aylanib ketdi.
          Birovlar uni modernist dedi, boshqalar donishmandga chiqardi. Shunda
          kafedra mudiri, Fanlar akademiyasining muxbir a’zosi, professor Zarif
          Hodievich uni himoya qildi. «Yosh do‘stimiz Iskandar Vahobovichdan
          kelgusida yetuk olim chiqadi», dedi komil ishonch bilan. Rostdan ham
          shunday bo‘ldi. Zarif Hodievich uni o‘z tarbiyasiga oldi. Iskandar
          aspiranturada qoldi. Birinchi bor domlaning qizi - jinsi shim kiyib
          yuradigan Gulyani ko‘rganida e’tibor bermadi. To‘g‘rirog‘i, e’tibor
          bermaslikka harakat qildi. Kimsan, akademikning qizi qayoqda-yu,
          mahalla otinining o‘g‘li qayoqda! U shunday deb o‘ylar, lekin domla
          bilan olcha soyasida o‘tirib suhbatlashayotganda ichkarida royal
          chalayotgan, ba’zan xiyol bo‘g‘iq, ammo yurakni o‘rtovchi ovozda
          qo‘shiq aytayotgan Gulandom - Gulyaga ko‘ngli talpinayotganini sezib
          turardi. Gulya konservatoriyada o‘qir, zamonaviy, o‘ktam qiz edi.
          Xullas, Gulyaning o‘zi unga ko‘nglini yordi. To‘y restoranda o‘tdi.
          Kelinning dugonalari past ko‘chadagi kulbaga kelishganida Iskandarning
          yetti nomusi yerga bukildi. Nazarida, Otinoyi kelinining boshidan
          sochgan soch-qilar ham, pishirgan moxorasi ham o‘ta bachkana, o‘ta
          g‘arib ko‘rinar edi. Buni qarangki, Zarif Hodievich mard odam ekan!
          Xuddi shu hovlida, xuddi shu so‘rida o‘tirib (Otinoyi katta oxurdan
          yem yegan qudalaridan uyalib, restoranga bormagan, ammo uyda chiroyli
          dasturxon tuzab qo‘ygan edi) qiziga nasihat qildi: «Iskandarni o‘zing
          tanladingmi, endi bilib qo‘y, shu oilaning jirini jirlaysan. Onang
          bechora bir ko‘z bilan o‘g‘il o‘stiribdi. Mening ham bir bolam ikkita
          bo‘ldi, Otinoyining ham». Otinoyi bu gapdan boshi osmonga yetdi.
          Tog‘dek suyanchiq topganiga quvonib, qudasining yelkasiga bosh qo‘yib
          yig‘lab yubordi. Yarim yilcha yaxshi turishdi. Otinoyi kelini
          uyg‘onmasidan avval pechkaga ko‘mir qalab qo‘yar, ataylabdan tandirda
          non yopar, kechqurun er-xotin ishdan qaytishiga ovqat tayyor turar
          edi... Boshqa paytlarda u to‘ygami, ma’rakagami chiqib ketar,
          allapallada bir lagan sovigan osh, bir kosa moxora, bir chekkasi
          ushatilgan qatlama olib kelib, o‘rtaga qo‘yar, tan-tana bilan e’lon
          qilar edi. «Olinglar, bolajonlarim! Sizlarniyam to‘yga yetkazsin!»
          Keyin bir kiyimlik chitmi, sa-tinmi qeliniga uzatardi: «Obqo‘ying,
          kelinposhsha, xudo xohlasa, o‘g‘il to‘yi qilsangiz kerak bo‘ladi!»
          Gulya qaynonasining oldida bir nima deya olmas, kechasi Iskandarni
          egovlardi: «Onangiz tilanchilikni bas qilsin! Menga birov tishlagan
          qatlamalar, birov sadaqa qilgan lattalar kerakmas». Katta janjal
          arzimagan narsadan boshlandi. Bir kuni Iskandar ishdan kelsa, xotini
          divanga muk tushib yig‘lab yotibdi. Iskandar uning yelkasidan ohista
          tutgan edi, Gulya divan suyanchig‘ini mushtladi, yoshdan tushi erib
          ketgan ko‘zida g‘azab chaqnadi: «Yo‘qoling! — dedi yig‘lab. —Tilanchi
          onangiz bilan qo‘shmozor bo‘ling! Gilamim! Gilamimni nima qildi? Ikki
          ming‘ so‘mlik gilam edi! Irim-sirimlaring boshingda qolgurlar!»
          Iskandar esankirab qoldi. Devordagi ipak gilamga qaradi. Yo‘q, hammasi
          joyida. Keyin, yerga to‘shalgan «Turkman» gilamini sinchiklab tekshira
          boshladi. Qarasa Gulyaning gapi rost. Gilamning bir burchi teshilib
          qolibdi. Tangadek teshik. Iskandar go‘yo shu bilan teshik bekilib
          qoladigandek barmog‘ini tiqib ko‘rdi. Yuragi siqilib uf tortdi.
          Boshini ko‘tarsa, tepasida onasi turibdi. Otinoyi, «bu yoqqa kel»,
          degandek uni imladi. Iskandar hamon divanda yuztuban yotgan xotiniga
          o‘g‘rincha qarab qo‘ydi-da, onasiga ergashdi. «Ayb manda, - dedi onasi
          shivirlab. - Kecha to‘yda bir uy xotin Gulandomni maqtadi. Kelinimga
          ko‘z tegmasin, deb isirig‘ tutatgandim. Xokandoz o‘lgurdan cho‘g‘
          tushganini bilmay qolibman. - U bir zum o‘ylanib turdi-da,
          tushuntirdi: -Xotiningni ko‘nglini ol. Xapa bo‘masin. Ja bo‘masa,
          pensiyamdan yig‘ib-yig‘ib olib berarman!» Na ilojki, bu bilan janjal
          tugamadi. Gulya masalani ko‘ndalang qo‘ydi: «Yo meni deng, yo tilanchi
          onangizni! Ketaman! Dadamnikiga ketaman! Onam meni ko‘mirning
          sassig‘ini hidlasin, deb tuqqan emas». Oxiri er-xotin boshlashib Zarif
          Hodievichning oldiga borishdi. Maslahat so‘rashgan edi, qaynotasi
          Iskandarni jerkib berdi: «Qanaqa erkaksiz o‘zi! Bir yil turmasdan
          onangizni tashlab qochishni mo‘ljallab qoldingizmi? Xotin deganni
          qattiq ushlash kerak-da, bundoq!» Dadasining gapi Gulyaning
          jon-jonidan o‘tib ketdi. «Uyingizga sig‘masam, ijaraga kvartira
          olaman», deb yig‘ladi. Qiziq, shunda yana Otinoyining o‘zi yordamga
          keldi. «Bolalarimga yordam bering, joy olishsin. Gulandomim katta
          oxurdan yem yegan, mening chaldevorimda tursa uyat bo‘ladi», deb
          qudasiga yalindi. Shundoq bo‘ldi. Zarif Hodievichning ko‘magida shahar
          markazidan uy olishdi. Er-xotin, «yuring biz bilan», deb Otinoyini
          hol-joniga qo‘yishmadi. Ammo Otinoyi ko‘nmadi. «Qorada ko‘rsam qornim
          to‘q, o‘zlaringdan ko‘payinglar. Men cholimning chirog‘ini o‘chirib
          ketmayman». To‘g‘ri, Iskandar onasini qarovsiz qoldirmadi. Loysuvoq
          tom ustiga starapil o‘rnatib, shifer yoptirdi. Uy «zamo-naviyroq»
          bo‘ldi. Keyin... keyin gaz kirgizib berdi. To‘g‘ri, tabiiy emas,
          ballonli... Otinoyi ularning «dom»iga borsa ko‘p o‘tirolmas,
          mahalladagi biron to‘ynimi, ma’rakanimi bahona qilib, tezgina tura
          qolardi. Avvaliga er-xotin bu hovliga bot-bot kelib turishdi. Keyin
          Iskandarning ishlari ko‘paydi. Iskandar endi kimsan Iskandar
          Vahobovichga aylandi, fan kandidati, trest boshqaruvchisi... Ajab,
          uning ishi ko‘paygandan-ko‘payib borar, biroq hammasiga ulgurar edi.
          Faqat bir narsaga onasini ko‘rishga vaqt topolmasdi. Bunga bir
          chekkasi Gulya ham sababchi edi. Er-xotinning umri o‘tib borardi.
          Farzandlari yo‘qligi avvaliga bilinmasa ham bora-bora Gulya serzarda
          bo‘lib qoldi. Bir kuni eriga piching qildi: «Oyingiz sizga yangi xotin
          izlab yurganmish. Eshikma-eshik tentirab o‘rganib qolgan-da!
          Topsa-topadiyam!» Iskandar o‘shanda xotinini birinchi marta sansiradi.
          «Uyat bormi sanda», — dedi g‘azabdan titrab. Onasi har doim bir gapni
          qaytarardi: «Xotiningni xafa qilma, bolam. Umid bilan bir yostiqqa
          bosh qo‘ygan». Gulya har ehtimolga qarshi «profilaktika» uchun shunday
          deganini bilib, Iskandar battar g‘azablandi: «Uyat bormi sanda?» —
          Gulya kinoyali kuldi: «Uyat nima qiladi menda, hammasini yig‘ishtirib
          sizga bergan». «Mana endi hammasi tamom bo‘ldi. Hammasi». Iskandar
          hovlida odamlar kuymanib yurganini payqar, ammo hech nimani" ko‘rmas
          edi. Chekkisi keldi. Shimining cho‘ntagiga qo‘l suqsa, sigaret yo‘q.
          Hali ishxonada stol ustida qolib ketaveribdi. U ma’nosiz nigohini
          ro‘parasidagi bostirmaga tikdi. Loysuvoq tom yupqalashib qolibdi.
          Katalakdek derazaning bir ko‘zi singan, oynalari xiralashib ketgan.
          Ajab, oxirgi marta qachon keluvdi bu hovliga? Ha, bayram arafasida,
          yettinchi martda kelgan edi. Tushlik tanaffusidan foydalanib, birrov
          keldiyu ketdi. Odatdagidek shoshib turardi. Keyin, Gulya mehmon keladi
          deb qo‘ygan... Onasini to‘rtta choy, sovun bilan qutladi. Mashina
          kutib turganini bahona qilib tuflisini ham yechmadi. Onasi shoshib
          qoldi. Yalpiz somsa qilgan ekan.Majbur qilib shundan bittasini
          yedirdi. Iskandar mashinaga o‘tirganda harsillab yugurib chiqdi.
          Ro‘moli qiyshayib yelkasiga tushib ketgan. Qo‘lida eski gazetaga
          o‘rog‘lik bir nima. «Ma, - dedi mashinaning qiya ochiq eshigidan
          uzatib. - Gulandomniyam og‘zi tegsin». Iskandar gazeta ostidan issig‘i
          sezilib turgan somsalarni mashinaning orqa oynasi tagiga tashlab
          eshikni yopdi... O’shanda onasini oxirgi marta ko‘rayotganini bilsa
          edi! Bugun nechanchi o‘zi? O’n ikkinchi iyul. Bundan chiqdi uch oydan
          oshibdi. Uch oy! Nahotki shuncha vaqt ichida bir soat vaqt topolmadi?
          Topardi, xohlasa albatta topardi... U allakim o‘zining otini aytib
          chaqirayotganini idrok etib, boshini ko‘tardi. Qarasa, jinsi shim
          kiygan talabanamo yigit yelkasida karton quti ko‘tarib turibdi.
          Iskandar uni tanimadi. Talmovsirab qaragan edi, yigit so‘radi: —
          Qayoqqa qo‘yay? Iskandar hech nimaga tushunmadi. Yuki og‘irroq bo‘lsa
          kerak, yigit qutini qo‘sh qo‘llab chiranib yelkasidan oldi-da, so‘ri
          burchagiga - soyaga qo‘ydi. Iskandarning ko‘zi qutiga yopishti-rilgan
          etiketkaga tushdi. «Qoraqum». Zum o‘tmay boyagi yigit tag‘in bir quti
          ko‘tarib keldi. Uniyam so‘ri ustiga, boyagi qutining yoniga qo‘ydi. —
          Mayiz, - dedi sekin. Shundagina Iskandarning xayoliga keldi: «Pulini
          berish kerak». — Shoshmang, — dedi cho‘ntagini kavlab. — Necha pul
          bo‘ladi? Yigit to‘xtab qoldi. Hayron bo‘lib unga tikildi. — Necha
          so‘m? — dedi Iskandar ovozi xirillab. Yigit negadir yerga qaradi. —
          Otinoyim... — Shunday dedi-yu, u yog‘ini gapirmadi. Ko‘zi-ga shu qadar
          ma’noli tikilib qaradiki, Iskandar beixtiyor pulni qaytib kissasiga
          soldi. Yigit ohista burildi-da, indamay ketaverdi. Qiziq, nima
          demoqchi bo‘ldi u! «Otinoyim mening ham onam edi, sen pastkash hamma
          narsani pulga chaqasanmi», dedimi! Kim o‘zi bu yigit? Nimaga Iskandar
          uni tanimaydi? Umuman, o‘zidan boshqa — Iskandar Vahobovichdan boshqa
          kimni taniydi?! Bir mahal u kavshandozda Kelinoyi imlab
          chaqirayotganini ko‘rdi. Paranjili yuvg‘uvchi oqsoqlanib zinadan
          tushib kelardi. Kelinoyi yoshdan qizargan ko‘zlarini Iskandarga tikdi.
          — Otinoyimning ziraklarini yuvg‘uvchiga berdik, — dedi sekin. -
          O’zlari vasiyat qilgandilar. «Yuvg‘uvchi», «vasiyat...» Bu so‘zlar
          Iskandarga xunuk, sovuq eshitilar, go‘yo bu gaplar hammasi yolg‘ondek,
          tushida bo‘layotgandek edi. Hozir uyg‘onib ketadi-yu, yengil tortadi.
          — Mana... Olib qo‘ying... Iskandar merovsirab Kelinoyining qo‘liga
          qaradi. Ikki lo‘ppi choy. «Indiyskiy». — Ikkitasini yuvg‘uvchiga
          berdik. Rozi bo‘ling. - Kelinoyi titrayotgan labini tishladi..—
          To‘rtga edi. Sakkizinchi martda olib kelgan ekansiz. Otinoyim...
          Otinoyim... - Kelinoyi en-tikib qoldi. — Barkash orqasiga bekitib
          qo‘ygan edilar. Birov kelsa, Iskandarim obkelgan choydan damlang,
          dutor chalib turgan choydan, derdilar. Men boshqa choy damlardim.
          Bunisini Otinoyim har kuni hidlab-hidlab barkash orqasiga bekitib
          qo‘yardilar. Iskandar boshi g‘uvillab borayotganini, hozir yiqilib
          ketishini his etib turardi. Kelinoyi «dutor chalib turgan» hind
          choyini peshayvon taxtasiga qo‘ydi. Burnini torta-torta yig‘lagancha
          ko‘ylagining yoqasidan qo‘yniga qo‘l suqib, eski gazeta qog‘oziga
          o‘roqlik allanima chiqardi. - Olib qo‘ying, - dedi qog‘ozni uzatib. —
          O’limligim deb, yostiqlarining orasiga tiqib qo‘ygan edilar. Siz
          tashlab ketgan ekansiz. Qirq so‘mini yuvg‘uvchiga berdik. Ikki yuz
          oltmish so‘m qoldi. Sanab oling. - U gazeta qatini ochib, bir so‘mlik,
          uch so‘mlik pullarni Iskandarga uzatdi. Qachon, qachon shuncha pul
          bergandi u onasiga!! Bu qandoq jazo! Bu qandoq bedodlik! Shu kunidan
          ko‘ra onasi emas, o‘zi o‘lgani yaxshi emasmidi!!! Onasi bir so‘mlab
          yiqqan pensiya pulini ham Iskandarim berdi degan. Shu gapga o‘ziyam
          ishongan, boshqalarniyam ishontirgan. Qani endi ko‘kragini shundoq
          yirtsa-yu, yuragini sug‘urib olib yerga uloqtirsa! Ich-ichidan otilib
          kelgan bo‘g‘iq yig‘idan titrab, pulni tashlab yubordi. Bir so‘mlik,
          uch so‘mliklar parishon pirpirab kavshandozga tushdi. ... Iskandar
          hovliga, undan yo‘lakka otildi. Uzun atlas lozim kiygan qandaydir
          kelinchak tor yo‘lakka «shakarob» qilib suv separ, sachramaslik uchun
          qo‘lidagi paqirni borgan sayin pastroqqa egar edi. Ochiq darvozadan
          zabardast yigit kirib keldi. Iskandar uning aftini ko‘rmadi. Yigit
          maykachan yelkasiga yo‘l-yo‘l dasturxon tashlab olgan, yelkasi aralash
          gardaniga ortilgan bir qop un zalvari ostida ikki bukilib kelardi.
          Iskandar bir tomonga, suv sepayotgan kelinchak bir tomon-ga chetlab
          yo‘l berishdi. Yigit yalang oyoklarini gurs-gurs bosgancha
          Iskandarning oldidan o‘tib, hovliga kirib ketdi. Iskandar darvozadan
          chiqdi-yu, to‘xtab qoldi. Eshik oldiga tumonat odam to‘plangan, tor
          ko‘chaga mashina sig‘may ketgandi. Qiziq, qayoqdan keldi shuncha
          mashina! «Ishxonadan bo‘lsa kerak», degan o‘y xayolidan lip etib
          o‘tdi. Ammo o‘sha ondayoq bular «Jiguli»,«Moskvich» mashinalari
          ekanini, ishxonadan faqat o‘zining mashinasi bir chekkada turganini
          payqadi. Nariroqda yuk mashinasi turibdi. Mashina ustida ikki o‘spirin
          turib olib, yig‘ma stollarni, xarraklarni uzatib beryapti. Pastda esa
          to‘rt yigit stollarni paydar-pay tushi-rishib, bir chekkaga olib
          qo‘yishyapti. Iskandar tut panasida turgan tobutni ko‘rib, ko‘ngli
          uzilib ketdi. Tobutdan beriroqda, hozirgina mashinadan tushirilgan
          xarraklarda salla o‘ragan, yaktak kiygan chollar o‘tirishibdi. —
          Bandalik-da, ukam! Iskandar yonida turgan mahalla oqsoqoli Shokir
          akaga ma’nosiz qarab qo‘ydi. — Hammaning boshida bor, - oqsoqol
          xo‘rsindi. — Onamiz boshqacha edilar-da, jannati xotin edilar. Keyin
          oqsoqolning poxol shlyapa kiygan «zami» Iskandarning qo‘lini qisdi. —
          Necha yoshda edilar? — dedi sekin. «Buning nima ahamiyati bor?! -
          Iskandar shuni o‘yladi-yu, daf’atan xayoliga boshqa fikr keldi. -
          Darvoqe, necha yoshda edi onasi! Ha, o‘n sakkizinchi yil edi. O’zi
          qirq ikkinchi yilda tu-g‘ilgan bo‘lsa, demak, onasi yigirma to‘rt
          yoshda beva qolgan ekan». O’zini quchoqlagan to‘nli kishini Iskandar
          daf’atan taniy olmadi. Keyin bildi: qaynotasi. Zarif Hodievich uning
          peshonasidan ohista o‘pdi. - Bardam bo‘ling, o‘g‘lim, - dedi sekin. -
          Ota-ona o‘lmog‘i farz... Keyin kimdir yelkasiga turtdi. Qarasa Xolmat
          aka. - Bu yoqqa yur, — dedi-yu, uni yo‘lakka boshlab kirdi. Devor
          tagidagi kursida yotgan to‘nni kiygizdi, beliga belbog‘ o‘radi. Qati
          buzilmagan do‘ppi uzatdi, — kiyib ol! Do‘ppi kichkina ekan. Iskandar
          kafti bilan bosib-bosib tashqariga yo‘nalarkan, Xolmat aka yana
          pichirladi: - Laylaktepaga olib boramiz-da, a! O’zlari aytgan ekanlar.
          Iskandar yuk mashinasi faqat stol-stulni olib kelishga
          mo‘ljallanmaganini tushundi. Laylaktepa olis, to‘rt chaqirim keladi.
          Oyog‘i ostida o‘ralashayotgan o‘n-o‘n ikki yashar bolakaylar ham to‘n
          kiyib, belini bog‘lab olganiga avval hayron qoldi-yu, keyin
          tushunganday bo‘ldi. Ehtimol, Xolmat akaning bolalaridir, ehtimol,
          qo‘shni bolalardir... ... Old tomoniga paranji, orqasiga mursak
          yopilgan tobutni olib chiqishganida hammayoq dilni o‘rtovchi faryodga
          to‘lib ketdi. Kelinoyi, Bahri xola, Muattar xola, allaqanday qizlar,
          kelinlar chuvvos solib tobut ketidan yugurishdi. - Voy onam! -
          Ro‘shnolik ko‘rmagan onam! To‘n kiyib, belbog‘ bog‘lagan bolakaylar
          ko‘zidan duv-duv yosh oqib: «Buvijonim, buvijonim!» deb chirillashar
          edi. Xolmat akaning mo‘ylovi ho‘l bo‘lib ketgan, nuqul titrardi. -
          Hammamizning onamiz edingiz-a! Yo‘q, Iskandar o‘ylagandek tobutni
          mashinaga ortishmadi. Yelkada ko‘targancha yo‘lga tushishdi. Iskandar
          tobut bandidan ushlab olti-etti qadam yurgan edi, uni siqib
          chiqarishdi. U tobut bandiga hadeb qo‘l cho‘zar, ammo navbat tegmas
          edi. Tanish-notanish odamlar goh oldinga, goh orqaga o‘tib
          talashib-tortishib tobutga yopishar, har kim iloji boricha ko‘proq
          ko‘tarishga, yelkasini uzoqroq tutib berishga harakat qilar edi.
          Bekatga chiqishganda trolleybus kelib qoldi. To‘xtashi bilan duv etib
          o‘ttiztacha erkak tushdiyu tobutga yopishdi. - Kim? - deb so‘radi
          ziyolinamo ko‘zoynakli yigit Iskandarning yonida ko‘z yoshini
          to‘nining yengiga artib-artib ketayotgan Xolmat akadan. - Otinoyim! -
          Ie! — ko‘zoynakli yigit rangi o‘chgancha tobutga qaytadan tirmashdi.
          Endi katta ko‘cha odamga to‘lib ketgan, orqada trolleybus to‘xtab
          qolgan, ro‘paradan kelayotgan yengil mashinalar chekkaga chiqib
          to‘xtar, haydovchi ham, yo‘lovchilar ham shu tomonga yugurishar edi. -
          Kim? - Otinoyim! - Ie! Ko‘chada harakat butunlay to‘xtab qoldi.
          Burilishga yetganlarida Iskandar beixtiyor orqasiga qaradi. Odamlar
          oqimi ikki bekat orasiga cho‘zilib, butun ko‘chani to‘ldirib kelar,
          tobut ularning yelkasida osoyishta tebranib borar, oqimga esa
          yangidan-yangi odamlar kelib qo‘shilar, qo‘shilar, qo‘shilar edi...
        </p>
      </div>
    </section>
  </body>
</html>
